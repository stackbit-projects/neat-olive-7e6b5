---
title: Cum schimbă tinerii lumea
content_img_alt: lorem-ipsum
thumb_img_alt: lorem-ipsum
date: '2020-07-15'
seo:
  title: ''
  description: ''
  robots: []
  extra: []
layout: post
---
**Majoritatea adulților văd dependența de dispozitivele electronice și de rețelele de socializare a adolescenților ca o trăsătură caracteristică a generației, însă mulți dintre ei nu văd mai departe de atât. Tinerii din ziua de azi au crescut cu o tehnologie avansată, într-o lume cu o dezvoltare foarte rapidă, iar aceasta îi face foarte diferiți față de cei de dinaintea lor, având o gândire mai deschisă.**

Datorită nenumăratelor surse de informare pe care le-au avut la dispoziție încă din copilărie, le-au fost deschise orizonturile și au viziuni diferite și mai moderne față de părinții lor în legătură cu politica, identitatea, mediul etc. Ei au acum posibilitatea de a-și forma o părere proprie despre viață sau ceea ce este în jurul lor, văzând totul cu alți ochi.

Astfel, tinerii au început să facă schimbări în ultimii ani, promovându-se prin intermediul rețelelor de socializare, unde ideile se răspândesc într-un timp scurt, devenind virale. Ei au fost din ce în ce mai vocali, dar și mai coordonați pe tema încălzirii globale, răspândind informații - cum ar fi articole legate de dezastre naturale, reciclare și modalități prin care putem ajuta mediul înconjurător - prietenilor, cunoscuților, chiar și publicului larg pe internet pentru a atrage atenția cât mai multor oameni și, în sfârșit, a-i îndemna să susțină cauza. Impactul acestora asupra mediei i-a făcut pe mulți alți tineri să facă parte din mișcare, astfel încât anul trecut, pe 15 martie, 1,5 milioane de adolescenți și tineri au ieșit în stradă în 123 de țări în cadrul protestului pentru mediu ce a fost denumit pe rețelele sociale #FridaysForFuture, fiind unul dintre multele proteste pentru mediu care se organizau frecvent pe străzile orașelor din toată lumea. Totodată, alte modalități prin care s-au realizat schimbări au fost petițiile și donațiile: în 2019, peste 5 milioane de oameni au semnat petiția „Stop the burning of the Amazon rainforest”, prin care doreau să atragă atenția autorităților în legătură cu evenimentele dezastruoase din Pădurea Amazonului (multe proteste propriu-zise au avut loc în aceeași perioadă); pe data de 27 octombrie 2019 a fost atins succesul, petiția ajungând la Ministerul Mediului din Brazilia. De asemenea, tinerii au fost foarte vocali în privința mișcării „Black Lives Matter” care a devenit cea mai mare din istoria Statelor Unite. Hashtag-ul „BLM” a fost răspândit la o scară uriașă pe internet, fiind cel mai discutat subiect săptămâni la rând pe aplicații precum Twitter, Instagram sau TikTok, frecventate în mare parte de tineri. Ei sunt cei care au împrăștiat informații și au atras din ce în ce mai multe persoane din jurul lumii și de toate vârstele. Această cauză și-a atins din punctul meu de vedere scopul, deoarece foarte multă informație legată de combaterea rasismului a ajuns la urechile a milioane de oameni, dintre care 20 de milioane ce au semnat petiția „Justice for George Floyd”. Petiția, precum și mișcarea în sine i-au adus dreptate lui George Floyd și au ajutat în educarea noastră asupra unuia dintre cele mai importante subiecte, reprezentând doar o mică parte din ceea ce poate realiza tineretul în viitor.

Noi suntem viitorul și, încet-încet, ieșim din propriile carapace dând dovadă de curaj și oferim speranță pentru o lume mai bună, pentru că schimbarea depinde de fiecare om în parte, iar tinerii încep să înțeleagă acest lucru.

<https://www.crisana.ro/stiri/educa-ie-6/rubrica-micului-jurnalist-cum-schimba-tinerii-lumea-176214.html>
